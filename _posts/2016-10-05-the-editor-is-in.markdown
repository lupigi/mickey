---
layout: post
title:  "The Editor Is In"
subtitle:	"la serie TV dei personaggi Bonelli"
date:   2016-10-05 01:00:05
last_modified_at:  2016-10-01 01:00:00
author: "Martina Galea"
categories: articoli
tags:  bonelli
image:
  feature: 'numero000/editor.jpg'
  topPosition: -50px
bgContrast: dark
bgGradientOpacity: darker
syntaxHighlighter: no
---
Dal 28 aprile al 14 luglio è andata in onda su **Sky Arte** la serie “**The editor is in**”, presentata in anteprima a **Lucca Comics & Games 2015** e prodotta in 12 episodi da **Sky Arte HD**, **TIWI** e **Sergio Bonelli Editore**.

Il format è semplice e al contempo coinvolgente: l’editor, interpretato da un credibile e divertente **Alex Cendron**, riceve a colloquio ogni volta un personaggio diverso per approfondire con lui tematiche legate alla sua serie, con un “piccolo” dettaglio che caratterizza la serie: l’editor e il suo ufficio sono reali, mentre il personaggio e tutto ciò che tocca sono disegnati.

La serie può essere vista come un omaggio alla storica casa editrice di Via Buonarroti: prendendo spunto dal cartello esposto da **Lucy** nei **Peanuts**, “*The doctor is in*”, l’editor si propone in ogni episodio come consulente, confidente, amico, alleato dei personaggi, ciascuno rappresentato con molta ironia, cogliendo le idiosincrasie che caratterizzano ciascuno. Se negli albi mensili la prolissità di **Martin Mystère**, l’introspezione di **Nathan Never** o l’aria da maestrina di **Julia** possono anche passare inosservate, in “The editor is in” vengono esasperate, trasformando i personaggi in “amici” reali, con tutti i loro difetti bene in evidenza a cui voler bene comunque. Particolarmente spassoso l’episodio in cui Martin Mystère riesce ad individuare mysteriose connessioni con il Graal nella nuova copertina disegnata per lui da **Giancarlo** (**Alessandrini**), che chiaramente non può che essere un Illuminato! :)

Uno dei possibili difetti della serie è forse proprio la tendenza alla semplificazione, ma certamente è molto difficile condensare nei 10 minuti di ciascun episodio la vita editoriale di personaggi che ci fanno compagnia da decenni: chi conosce **Tex**, Nathan e compagnia sa quindi orientarsi alla perfezione, mentre gli altri spettatori probabilmente sorrideranno (non fosse altro per la recitazione molto efficace di Alex Cendron) senza magari cogliere tutti gli aspetti messi in scena.

La vera pecca è invece un’altra, e non riguarda l’idea, la sceneggiatura o i disegni, bensì il canale distributivo: la Sergio Bonelli Editore è da sempre la casa editrice “del popolo”, che sa di poter trovare in edicola - qualsiasi edicola - i suoi albi preferiti a un prezzo tutto sommato irrisorio. Non c’è nulla di elitario nelle serie Bonelli: piacciono, o non piacciono, ma sono a disposizione di tutti, da sempre. Invece, “The editor is in” può essere apprezzato solo dagli abbonati Sky, un pubblico minoritario rispetto al “popolo da edicola”. E’ chiaro che senza un forte investimento, che presumibilmente ha fornito anche Sky Arte, la serie non sarebbe proprio nata, per cui non c’è che da ringraziare gli ideatori del progetto per averlo realizzato. Tuttavia, è indubbio che il pubblico che ne ha potuto godere è estremamente ristretto: secondo *Il Sole 24ore*, gli abbonati Sky in Italia al 31 dicembre 2015 erano 4,7 milioni ([http://www.ilsole24ore.com/art/impresa-e-territori/2016-01-29/sky-italia-abbonati-risalita-ma-ricavi-fanno-conti-premium-e-mondiali--103750.shtml?uuid=ACFkroJC&refresh\_ce=1](fonte)); i lettori Bonelli sono più difficili da definire (dato che una “copia” più essere letta da più “lettori”), ma recenti numeri parlano di meno di 500.000 copie complessive ([http://mondofumetti.blogspot.it/2016/05/bonelli-dati-di-vendita-aprile-2016.html](fonte)). Per cui, la vera domanda è: quanti dei 5 milioni scarsi di abbonati Sky sono anche parte del mezzo milione che legge i Bonelli? Grazie a un’indagine professionale ed accurata :) sappiamo che nello staff uBC (quindi amanti dei fumetti, quasi tutti anche lettori di Bonelli) meno del 25% ha Sky. Al contempo, tra amici e conoscenti di chi scrive che sono abbonati Sky solo **uno** acquista regolarmente una serie Bonelli (Julia). In pratica, l’insieme “abbonati di Sky che leggono Bonelli” così, a spanne(\*), è veramente ridotto… ed è un gran peccato!

Analisi statistiche (tra il serio e il faceto) a parte, si tratta comunque di un esperimento molto riuscito, che si inserisce nella nuova linea “multimediale” e “innovativa” intrapresa dalla Sergio Bonelli Editore negli ultimi anni. Non disperiamo che magari in futuro possa essere passata anche in chiaro, su **Cielo** o **MTV**, in modo da conquistare anche un target più “giovane” che forse ancora non si è avvicinato in toto al mondo Bonelli.

*(\*) da sempre “le spanne” sono un metodo statistico di grande affidabilità e sicurezza *

*Per approfondire:*

- [pagina ufficiale della serie](http://arte.sky.it/editorisin/)

- [la news ufficiale nel sito Bonelli, col trailer della serie](http://www.sergiobonelli.it/news/news/40653/The-Editor-is-In-su-Sky.html)

- [un articolo molto esaustivo, con la sinossi di 4 episodi](http://www.lospaziobianco.it/179387-editor-is-eroi-dinchiostro-schermo/)

---
layout: post
title:  "Kenichi"
date:   2016-10-01 01:00:00
last_modified_at:  2016-09-16 01:00:00
author: "Luca Cerutti"
categories: articoli
tags:  manga
image:
  feature: 'numero000/kenichi.jpg'
  topPosition: -50px
bgContrast: dark
bgGradientOpacity: darker
syntaxHighlighter: no
---
Per quanto sembri improbabile, **Kenichi Shirahama** è un normale studente giapponese. No, davvero: non ha superpoteri, non discende da una stirpe evoluta, non è un mezzo mostro né un mezzo alieno, non ha geni unici, non è posseduto da entità millenarie.

Normalmente adolescente, mediamente studioso, banalmente atletico e pure sufficientemente codardo da sopportare in silenzio gli atti di bullismo ai suoi danni e distogliere lo sguardo dai prepotenti, Kenichi Shirahama rappresenta quasi una specie in via di estinzione nel manga d&#39;azione per ragazzi.

E quindi la cosa non può continuare.

A scatenare il cambiamento sarà l&#39;incontro con **Miu Furinji** , una stupenda bellezza bionda capace di atterrare in pochi secondi tre malviventi armati e che diventa per Kenichi emblema del coraggio di ribellarsi alla prepotenza e alla malvagità. Goffamente il giovane si proporrà di diventare suo amico e scoprirà che avere un amico per una bellissima ragazza vissuta sempre in un mondo di arti marziali fuori dalla portata dei comuni cittadini è quanto di più bello possa accadere. Contemporaneamente, Kenichi si proporrà anche di diventare talmente forte da essere in grado di difendere non solo i deboli come lui ma anche chi, come Miu, sembra talmente forte da non avere nessun bisogno di difendersi.

Grave. Errore.

Per diventare forte in maniera anormale, bisogna avere maestri forti in maniera anormale ed ecco che Kenichi si troverà scagliato nel **Ryozanpaku** , il dojo dove si riuniscono i più forti, e anormali, maestri di arti marziali: il Karateka 100dan: **Shio Sakaki** , il Maestro Filosofo di Jujitsu: **Akisame Koetsuji** , il Maestro di Tutti gli Stili Cinesi: **Kensetsu Ba** , il Dio della Morte Muai Thai: **Apachai Opachai** , la Ragazza Prodigio delle Armi: **Shigure Kosaka** e il capo di tutti loro, l&#39;Invincibile Superuomo **Hayato Furinji** (nonno di Miu).

Maestri dalla forza e dalle capacità sovrumane ma anche privi di qualsivoglia senso pratico o del limite, che scaglieranno Kenichi in un mondo assurdo in cui mettere in gioco la propria vita è normale occorrenza.

Non c&#39;è davvero posto per i normali studenti giapponesi in questo mondo...

<p align="center"><img src="{{ site.baseurl_posts_img }}numero000/kenichi_cover.jpg" /></p>

Pubblicato già da tempo in Italia, &quot;**(Il Discepolo più forte della storia) Kenichi**&quot; si presenta come il più classico manga shonen di arti marziali con leggera tendenza all&#39;harem (infatti i progressi di Kenichi e il suo buon cuore fanno sì che si trovi via via circondato di belle fanciulle).

In questo campo però possiamo davvero ritenerlo uno dei più interessanti: infatti **Shun Matsuena** , sceneggiatore e disegnatore, riesce a creare un contesto &quot;verosimilmente assurdo&quot; in cui parallelamente al mondo di tutti i giorni c&#39;è un mondo &quot;nascosto&quot; in cui le arti marziali possono debellare interi battaglioni armati e scalare con due salti un palazzo e a portata di chi ha raggiunto la qualifica di Maestro. Tramite tra questi due mondi è il codardo Kenichi, che nonostante i suoi progressi continua a distogliere lo sguardo quando un bullo lo punta e a cercare di sfuggire in tutti i modi agli allenamenti inumani a cui lo sottopongono i suoi assurdi maestri.

Alla costruzione di archi narrativi epici, in cui giovani combattenti difendono le loro acerbe visioni del mondo a suon di pugni, si alternano quindi sketch comici provenienti dritti dritti dalla &quot;commedia delle parti&quot; giapponese, in cui molto spesso i Maestri e la loro esistenza fuori dal mondo fanno la parte del &quot;_Boke_&quot; (sventato) e tocca a Kenichi, o a volte a Miu (ma non sempre), il compito dello &quot;_Tsukkomi_&quot; (razionale). Altre volte sono invece i molteplici personaggi secondari a innescare situazioni precipitevolmente comiche, di cui sono responsabili ma quasi mai ne pagano le conseguenze. Questo ruolo spesso viene ricoperto dal perfido **Haruo Nijima** , ex torturatore di Kenichi e ora suo &quot;manager&quot;, infido e menzognero manipolatore che fa di ogni debolezza e ogni negatività la sua inscalfibile forza, tanto da essere (non senza ragione) chiamato da tutti &quot;l&#39;alieno&quot;.

<p align="center"><img src="{{ site.baseurl_posts_img }}numero000/kenichi01.jpg" /><br>
<span class="didascalia">Kenichi e Miu agli esordi</span></p>

Ma se soggetto e sceneggiatura riescono a sfruttare ogni singolo topos dello shonen di combattimento con belle ragazze a contorno, il secondo punto di forza di Kenichi è sicuramente il tratto grafico. Quasi come si fosse immedesimato nel suo personaggio, anche il disegnatore Shun Matsuena sembra essersi sottoposto a un allenamento infernale.

Nel giro di pochi numeri, quelle che erano anatomie abbastanza banali e incerte, quasi datate nel tratto grafico, compiono un salto di più di un decennio ed evolvono quanto non ci si sarebbe aspettati. Le anatomie maschili si fanno imponenti, dettagliate e dinamiche, le anatomie femminili acquistano grazia e malizia e sconfinano quasi nell&#39;erotico spinto (complice anche la sovrabbondanza di _fanservice_). Se si fa un confronto con il manga &quot;prototipo&quot;, citato in un volume dall&#39;autore, pare quasi di non avere a che fare con lo stesso autore.

Solo Haruo Nijima, con il suo fisico ibridato dallo **Spock** del compianto **Leonard Nimoy** ed un _Kappa_ della tradizione giapponese, attraversa beffardo e immutato questa tempesta di cambiamento che dà, è inutile negarlo, al lettore la grandissima soddisfazione di poter percepire la &quot;crescita&quot; di un autore.

Quello che invece era il primo punto forte di Matsuena resta sostanzialmente immutato: l&#39;azione, primo ingrediente del genere, è dettagliata, dinamica e dirompente. L&#39;autore non lesina mezzi e risorse per far sì che ogni scena di combattimento si scolpisca nella mente del cultore. Non solo nella minuziosa descrizione di tecniche che, base delle rispettive arti, sono riportate alla loro purezza distruttiva, ma anche nell&#39;uso persino spregiudicato di ogni mezzo, dall&#39;inquadratura fino all&#39;iperbole grafica, per rendere anche un semplice pugno una cannonata, un fuoco d&#39;artificio.

<p align="center"><img src="{{ site.baseurl_posts_img }}numero000/kenichi02.jpg" /><br>
<span class="didascalia">Kenichi e Miu all&#39;apice del successo</span></p>

Certo, se si vuole trovare un difetto, Kenichi sconta quello comune a praticamente tutti gli shonen di questo tipo: la circolarità. Ciclicamente il protagonista viene messo di fronte ad una situazione apparentemente irrisolvibile ma, tramite l&#39;allenamento (assurdo) somministrato da un maestro (assurdo), accresce in sé la forza per superare l&#39;ostacolo e, inevitabilmente, lo supera guadagnando nuovi amici e nuovi, e più forti, nemici.

Ma, onestamente, il tutto è finora stato così dannatamente divertente (assurdo) ed epico che ancora è difficile esserne stufi.